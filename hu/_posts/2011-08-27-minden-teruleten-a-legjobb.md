---
title: x
layout: Minden területen a legjobb
---
Értelmetlen összehasonlítani magam a világ legnagyobb íróival,
önkéntelenül mégis folyton ezt teszem.  Megállapítom, hogy már az első
mondatuk izgalmasabb, mint az enyém; színesebb jelzőket használnak;
párbeszédeik feszesebbek és valószerűbbek; írásukat frappánsabban
fejezik be.  Ebből arra a következtetésre jutok, hogy minden téren
fejlődnöm kell, a felütéseimen éppen annyit kell javítanom, mint a
példáimon.

Tudomásul veszem, hogy tehetségeink egyenlőtlenül oszlanak el: az egyik
ember nálam jobban focizik, én viszont több idegen nyelven beszélek.
(Hányszor űztem ezt az összehasonlítós sportot középiskolás éveimben,
valahányszor egy kiváló kortársammal szereztem tudomást; magamban
rákontráztam egyből: na jó, de én jobban... tudok például gombfocizni.)
A tehetségek ráadásul igazságtalanul is vannak elosztva, némelyeknek
több is jut belőle, másoknak alig.

Amit viszont hallgatólagosan hajlamosak vagyunk feltételezni, hogy a
tehetségek homogének.  Aki tehát írni tud, az egyaránt profi annak
minden területén.  Igaz, akadnak költők, akik néhány sikertelen kísérlet
után a prózával nem próbálkoznak többet, s hasonlóképpen előfordulnak
vannak prózaírók, akikből teljességgel hiányzik a költői véna.  De
laikusként, innen a pálya széléről, vagy a harmadosztályban verselgetve
éppen, úgy tűnik, a jó költők a mesterség minden részében egyaránt
otthonosan mozognak, rímelnek, ha kell, bravúrosan, ám egy szívfájdító
hasonlatért sem szaladnak a szomszédba.  Mondom, ez a pálya széléről
látszik így, a költők valószínűleg másképp vélekednek.

Programozói pályám elején kaptam egy feladatot, amelynek a nagyját
megoldottam, de maradt benne egy kis hiba.  Azzal hetekig birkóztam; ha
kijavítottam itt, máshol köszönt vissza, valahogy úgy, mint a túlzsúfolt
bőröndből is valahol mindig kikandikál egy ruhadarab.  VégÜl feladtam,
és a majdnem kész programot pironkodva adtam át egy kollégámnak, aki
néhány nap alatt helyrekalapálta, amivel hiába küszködtem.

Tudatosan nem vontam le akkor az eset tanulságát, de így visszanézve
látom, hogyan döntöttem ösztönösen, amikor több feladat közül
válaszhattam egyet.  A programozáson belül egyes részekhez nagyon jól
értek, mintha természetes érzékem volna hozzájuk, más területeken pedig
még egyszerűbb esetben is meg kell erőltetnem magam.  Ezek nem
"hivatalos" részterületek, hanem csakis az én erősségeimről és
gyengeségeimről szólnak.  Hogy egy egyszerű példán világítsam meg: bár
jól beszélek angolul, amikor azt hallom, hogy *vertical*, még mindig el
kell gondolkodnom.  Felidézem azt, hogy horizont, az vízszintes, tehát a
vertikális függőlegest jelent.  Ez a szó az egyik gyengeségem.

Sokszor úgy érzem az írásaimnál, hogy a befejezést kellene ütősebbé
tennem.  Az egyiké szellemes, de nem kerekíti le az egész szöveget; a
másikból az aha-élmény hiányzik.  Most azonban belátom, a befejezés nem
az én műfajom.  Biztos javulni fog, de én másban jeleskedem.
