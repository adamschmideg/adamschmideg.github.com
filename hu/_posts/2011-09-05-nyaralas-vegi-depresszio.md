---
title: Nyaralás végi depresszió
layout: post
---
Nyaralásból hazaérkezni öröm, az ember szíve megdobban, ahogy átlépi a
határt, vagy a reptéren hazai földre lép.  Van, akinél már egy-két hét
után a honvágy is jelentkezik.  Én ezeket az érzéseket csak hallomásból
ismerem.  Amikor külföldön vagyok, és elérkezik az utolsó nap, az utolsó
reggeli, az utolsó pillantás egy szokatlan épületre, akkor búskomorságom
egyre nő.  Nem pár nappal akarom meghosszabbítani a vakációt,
legszívesebben ott maradnék örökre, abban a kávézóban, ahol búcsúzkodom
a helytől.  De el kell indulni és hazajönni, ez a sorsom, ez a
büntetésem.

Tudom, a turista helyzete hálás, mintegy lefölözi a javát annak, amit
egy ország kínálni tud.  Mást érzékel, mint az ottlakók, akik bőrükön
ugyanúgy naponta érzik a korrupciót, a gorombaságot, mindazt, amit én
itthon utálok.  Magyarország valószínűleg nem a legjobb helyek egyike a
Földön, és nem is a legrosszabbak közül való.  Ha Izlandon élnék vagy
Pakisztánban, talán éppen olyan keserűnek találnám a hazatérés
kényszerét.

De talán mégsem.  Hiszen külföldön az egyik legkellemesebb dolog, hogy
nem értem, miről beszélnek körülöttem.  Ha ismerem éppen a helyi
nyelvet, akkor is külön oda kell figyelnem; nem alattomosan kúszik a
fülembe, amit a szomszéd asztalnál fecsegnek.  Nem olvasom el
önkéntelenül az összes ostoba reklámot, amelyeknek nem én vagyok a
célközönsége, hanem olyanok, akiknek fecsegését a szomszéd asztalnál
próbálom kizárni.  Külföldön jól esik a nyelvi vákum, s cserébe azt se
bánom, hogy küzdelmesebben jutok ebédhez, és néha félreértem az étlapot.

Nemcsak a másféle nyelv teremti meg a vákumot, hanem a másféle szabályok
is.  Mintha turistaként íratlan egyezséget kötnék a helyiekkel: nem
ártom magam az életükbe, ők pedig elnézik botlásaimat.  Kívül maradok a
hétköznapjaikon, követem a turistáknak kijelölt csapásokat.  Múzeumba
járok, ahová ők be nem tennék a lábukat, beülök a számunkra fenntartott
egyik étterembe, ahol van angol étlap, és az egzotikus fogásokat a
nemzetközileg biztonságos szintre ízetlenítik.  A bennszülöttek pedig
szemet hunynak, hogy furcsán öltözködöm, vagy részegen kurjongatok az
utcán.

Külföldön átcsöppenek egy olyan világba, ahol kevesebb a szabály.  Az
otthonról hozott kötöttségek szorítása lazább, csak az van velem, amit
magammal hordozok, amit a húsomba égett az évek alatt.  A helyi
kötöttségeknek viszont csak egy puhított minimálverziója vonatkozik rám.

Gyermeki állapot ez, izgalmas és csodálatos.  És ahogy a gyermeknek,
nekem sem szabad mindent, vannak elzárt területek, amelyek már a felnőtt
világhoz tartoznak.  Ha dolgozni akarnék, ahhoz munkavállalási engedély
kell, és mindaz a nyűgös adminisztráció, ami a világ minden országában
hasonló.  A szerelem is csak látszólag két ember magánügye: egy külföldi
kapcsolatban lassanként el kell sajátítanom azokat az apró és homályos
szabályokat, melyeket az útikönyvek jótékonyan nem említenek.  Ahogy
aztán a kapcsolat komolyodik, a szabályok száma nő; végül egy gyerek
születése legalább annyi hercehurcával jár, mint a munkavállalás.

Szerintem erről szól a Paradicsom története a Bibliában: Ádám és Éva
külföldön nyaral, remekül érzik magukat.  Aztán dolgozni támad kedvük
egy gyereket nevelni.  Elballagnak hát a fához, hogy megismerjék a helyi
szabályokat, vagyis mit tartanak jónak és rossznak ezen a vidéken.  Így
ér véget a felhőtlen vakáció, haza kell térniük az Édentől keletre, ahol
verejtékes a munka és fájdalmas a szülés.

A lángpallosú kerub nem más, mint a repülő korabeli ábrázolása.  Leszáll
a gép, és a kapitány kihirdeti az ítéletet: Budapest, fél négy múlt öt
perccel, kint tizennyolc fok van.  Kihallom hangjából az iróniát, ahogy
hozzáteszi: köszönöm, hogy a mi járatunkat választották.
