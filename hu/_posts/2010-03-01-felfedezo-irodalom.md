---
title: Felfedező irodalom
layout: post
---
Már a címadással is bajban vagyok.  Paul Graham
[írt egy esszét](http://paulgraham.com/essay.html) arról, hogy
hogyan ír esszét.  Amikor elkezdi, 20%-át tudja csak, hogy mit fog
írni, és éppen azért ír, hogy rájöjjön a maradék 80%-ra.  Ezt
felfedező esszének hívja, s ennek a mintájára kezdett érdekelni,
lehet-e ugyanilyet művelni a... hát ez az, mondjuk,
szépirodalommal.  Hogyan lehet elmesélni egy történetet, amelyet
még nem tudok, azért, hogy megismerjem magát a sztorit, és közben
rájöjjek valami többre is?  Nézzünk egy példát.  

Tegnap megint behívott egy kávéra a szomszédasszony.  Testre simuló
ruhát viselt és izgató parfümöt.  Emlékezett, hogy a múltkor egy
cukorral ittam a kávét, aztán konyakkal kínált, amit tétován
visszautasítottam.  Egy pillanatra megsimította a kezemet, és azt
mondta: ráér az később is.  Otthon már bántam, hogy nem fogadtam el
a konyakot, de talán még így is összejöhet egy kis rendszeres szex
kedden és csütörtökön délelőtt, mialatt a feleségem tanít.  

Ha ezt elolvassa a feleségem vagy az ő férje, lebukunk.  Az esszé
dolga könnyebb, mivel elvontabb, ott elemezhetem a szomszédok
közötti szeretői viszonyt a lebukás veszélye nélkül.  Persze
átalakíthatom a történetet úgy, hogy ne a szomszédasszonyról
szóljon, hanem a trafikosnőről, nem feleség szerepel, hanem
barátnő, aki csütörtökönként moziba jár a haverjaival.  Nem első
személyben beszélne a főszereplő, és nem is én lennék az, hanem
Kimmer Pál masszőr.  "Palikám, magának olyan szép erős és szőrös
keze van", mondaná Magdi a trafikban.  Viszont ha már trafik, akkor
Pál valamiért rendszeresen jár oda, cigit vesz, tehát dohányzik,
vagy nemrég leszokott, és rágót vesz azóta.  És mit keres otthon
napközben, miért nem dolgozik?  Házhoz járnak a kuncsaftjai, tehát
jólmenő masszőr.  Egy csomó kérdés vetődik fel attól, hogy
átültettem a sztorit, olyan kérdések, amelyek nem léteztek az
eredeti környezetben, és talán nem is ezekre akarok válaszolni. 
Engem az érdekel, hogy lefeküdjön-e Pál Magdival.  

Nálam az alapkérdés legtöbbször nem is sztori, hanem ilyen elvont
dolog, mint hogy hogyan lehet felfedező történetet írni.  Ezt is át
kell ültetni, hogy sztori legyen.  Szóljon egy íróról?  Kilátszik a
lóláb.  És úgy látszik, tényleg segít a gondolkodásban, ha az
eredeti helyzettől elvonatkoztatok.  Akkor szóljon egy potenciális
felfedezőről, egy kisfiúról, aki mindent könyvet elolvasott és
minden filmet megnézett Amundsenről, Cookról és a többiekről. 
Felfedező akar lenni egy olyan korban, amikor elfogytak a térképről
a fehér foltok, ráadásul még csak 12 éves.  Elhatározza, hogy
felfedezi a Ferencvárost, ahol a nagyszülei laknak; ezt a környéket
kevéssé ismeri, és ide még elengedik a szülei.  Előveszi a
térképet... és itt meg kell álljak.  Romantikusabb volna, ha
térképet böngészne, és iránytűvel indulna útnak, de ez egy mai
gyerek, és talán már inkább a neten nézi meg a helyszínt, a
telefonjába pedig már GPS-t is beépítettek.  Utána kéne nézni,
milyen telefonja és mobilelőfizetése van egy mai hatodikos fiúnak. 
Ennyire viszont nem érdekel ez a konkrét sztori.  

Illetve érdekel, hiszen rólam szól.  Az a kölyök azért indul el,
hogy valamit számomra is felfedezzen.  Az osztálytársai lenézik a
hóbortjait, hogy felfedező akar lenni, és nem web-dizájner, hogy
iránytűt hord magával és alumínium-dobozban kekszet, mint mondja,
szükség esetére.  Az Óbester utca közelében talált két olyan
zsákutcát, melynek nevét nem tüntette fel a térkép.  Szerdán
elkéredzkedik az utolsó óráról, rosszullétre hivatkozva.  A Mester
utcánál felszáll a 21A-ra, elhagyja az első megállót, ahol le
szokott szállni, és izgatottan utazik tovább, ismétli magában a
számokat, még hármat kell menni, még kettőt, következő.  Leszáll a
Bokráta utcánál, körbenéz, és egyedül van.  Nem vagyok vele, nem
tudom, mit láthat, azt a környéket nem ismerem.  

A sarkon virágbolt, a kirakatában kopott műanyag pálma.  A pálma jó
jel, gondolja, azt jelenti, hogy elhagyta az európai civilizációt. 
Egy bennszülött tűnik fel az utcán, sötétkék kezeslábast visel
*Villtech* felirattal.  Szóval a villtech-törzs tagjai laknak erre,
gondolja a fiú, megmarkolja az iránytűt, és abból erőt merítve
indul tovább az Óbester utca felé.  A következő sarkon megáll,
felnéz a málló sárga vakolatra, ott a névtábla: Szappanos köz. 
Kissé kiábrándultan olvassa el, hogy ilyen könnyen ment.  Az egész
utca három házból áll az egyik oldalon, a másik oldalát végig egy
kihalt gyárépület foglalja el.  A térképkészítők szerint úgy
látszik egy ilyen csöpp kis utcát még feltüntetni sem érdemes.  

Szerencsére van még egy felfedeznivaló, alig százötven méterre
innen.  A fiú már nem olyan lelkes, biztos annak is lesz valami
semmitmondó neve, de azért megy tovább.  Egy kocsma mellett halad
el, bent üvölt a tévé vagy egy vendég kiabál.  Nem mer benézni.  A
sarkon egy apró bolt, *Gyerebe ABC*, utána a zsákutca.  Befordul,
felnéz a falra, ugyanolyan málló vákolat, ezúttal névtábla nélkül. 
Szemben körbekerített üres telek, rajta derékmagasságig érő gyom,
utcatábla sehol.  Végigsétál az utca jobb oldalán, a házak
bejáratát lelkiismeretesen számozták 1-től 5-ig, de nevet nem írtak
sehol.  Visszamegy a sarokra, a boltban a pult mögött egy csúnya
húsz év körüli lány áll, tőle kérdezi, hogy hívják az utcát.  A
lány elgondolkodik: Szappanos, nem, az följebb van, akkor
valamilyen Holló, nem, az a másik, nem tudom, miért, kit keresel? 
Á, nem érdekes, mondja a fiú, és lépne ki az ajtón, mikor a pult
mögötti térből felbukkan egy középkorú nő.  
-- Akarod tudni, fiam, hogy hívják ezt az utcát?  
-- Igen, csókolom.  
-- Megmutatom, hol van kiírva.  Gyere, innen a raktáron keresztül
közelebb.  

A fiú kissé elcsodálkozik, megkerüli a pultot, átmegy a
nejlonfüggönyön, és követi a nőt.  Egy szűk folyosóra jut, a nő egy
nyitott fémajtónál várja, és mutatja neki, hogy menjen előre.  A
fiú belép az ajtón, mely becsapódik mögötte, és hallja, ahogy
fordul a zárban a kulcs.  Megijed, gyorsan körbenéz, de nincs más
kijárat, egy félhomályos szobában áll, a falon naptár lóg: Villtech
Kft 1993.  
![gyerebe-utca](https://lh4.googleusercontent.com/-OCvRp8a7AOk/Tf8_mJIwOfI/AAAAAAAAABE/yE_NkFrfVBE/s800/gyerebe-utca.jpg "Gyerebe utca")  

A történet épp csak elkezdődött, ez a nevenincs fiú máris sokat
segített nekem.  Magával vitt egy felfedezőútra, ahonnan nem tudok
még visszatérni az esszé hűvösebb világába.  Ezt a sztorit ilyen
folyt. köv.  állapotban hagyom egyelőre, és az esszé is így marad. 
Talán visszatérek hozzájuk, talán nem.   
Én, az író eljutottam magamban valahová.  De lehet, hogy te, az
olvasó máshová jutottál, és most a történet és az esszé szintjén is
kielégületlen maradtál.  Ez a kérdés is érdekel, mi jó az írónak,
és mi az olvasónak.  Ezt viszont egy másik esszében vagy sztoriban
fogom felfedezni.


