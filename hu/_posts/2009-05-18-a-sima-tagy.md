---
title: A sima tárgy
---
![zen-stone](https://lh4.googleusercontent.com/-DD3v2K0hsxc/Tf8_dgZyPQI/AAAAAAAAABA/Z9uMKwsoopM/s144/zen_stone1.jpg)
Van egy tárgy, egy eszköz, amely elsimítja a gondokat. Hívjuk
kulcsnak, nem, szebb nevet érdemel, tulajdonnevet. (Ezt a részt
majd később kitöltöm). Mint gyereket a sztetoszkóp vagy anyja
érintése gyógyítja meg. Orvosság se kell, csak oda nyúlni, hol
fészkel a fájdalom. Kézrátét. Bajok elleni érintésvédelem.

Létezik ez a tárgy, de hol? Nem láttátok? Szükségem volna rá. Csak
használnám kicsit, és már vissza is adom, annak, akit illet, annak,
aki kéri.

Úgy képzelem, egészen apró, elfér a tenyeremben. A nagy dolgok
kicsik. Van rajta egy kis mikrofon, mely akkor is érzékeli a
beszédemet, ha csak magam elé suttogok. De nem suttogok, hanem a
számhoz közel viszem, és belebeszélek. Érzem, ahogy hűvösen fekszik
a kezemen, mint egy gömbölyű szürke kő az Ikeából. Mint egy
telefon, amely vissza tudja hívni a rejtett számot is.

Csak mondom neki, hogy egyedül vagyok. Nem olyan tisztán, mint
akinek nincs senkije. Sűrűn el vagyok látva emberekkel (még a
Facebookra is regisztráltam pár nappal ezelőtt), a lányom jövőre
iskolába megy. De mindenki más, mint én. Mindenkinek magyarázni
kell magamat, és fülelni erősen, hogy az ő magyarázatukat
megértsem. És tenyeremben ott a tárgy, hallgat hűvösen, ami oly jól
esik. Nem szól, nem mondja a tutit, nem tesz föl kérdéseket, nem
ébreszt rá, hogy bennem van a válasz. Nem segít és nem akadályoz.
Szavaimmal megtöltöm az áramköreit -- ha egyáltalán árammal
működik.

Még nem adom vissza, bocs, majd szólok, ha már nem fog kelleni.



