---
title: Az árnyékos pad és a föld
layout: post
lead: Az önismeret napos és árnyékos oldaláról, tűnődés a parkban 
tags: [gestalt, gestalt-terápia]
---
Régen leültem mindenféle padokra.  Évek alatt tanultam meg, hogy a napon
elpilledek.  Ez is az önismeret része.  Már jobban ismerem magam, ezért
az utóbbi időben csakis árnyékos padot választok.  Életem egyszerűbb
lett és mentes az elpilledéstől.  Másfelől életem egyhangúbb lett és
kiszámítható.  Itt ülök egy árnyékos padon, és azon tűnődöm, jó boltot
csináltam-e az önismerettel.

Mellettem hanyagul terpeszkedik a Gestalt.  Mondana valamit, de nem tud,
annyira röhög.  Amikor végre szóhoz jut, a térdemre csap, és azt
kérdezi: -- Ebben a pillanatban hová akarsz ülni?

Ezen el kell gondolkodnom, lehámozni az évtizedes beidegződéseket. -- Ne
gondolkodj, csak mondd ki -- szakít félbe.

Ez visszaránt a jelenbe. -- Legszívesebben a földre ülnék -- mondom,
magamat is meglepve.  Ő csak néz rám szótlanul, kerek szemekkel,
kíváncsian. -- Szóval üljek a földre? -- kérdezem -- De akkor
összekoszolom a nadrágomat.

Bólint, szája sarkában megint ott bújkál a nevetés: -- Igen,
összekoszolod.

-- Akkor mit tegyek?

-- Semmit.  Vedd észre, mi történik benned.  A földre akarsz ülni, és
visszatartod magad.

Önismeret ez is, kettővel megszorozva.  Tudok arról a részemről,
amellyel általában azonosítom magam, és tudok arról, amelyet rövid
pórázon tartok, nehogy bekoszolja a kéthetes ruháját, vagy egyéb
meggondolatlan tettre ragadtassa magát.  Felszabadító érzés, hogy én
dönthetek.  Ugyanakkor nyomaszt, hogy nekem kell döntenem.

Legyinthetnék az egészre, hogy hülyeség, minek ennyit vacakolni egy
ilyen apróság miatt. -- Itt maradok a padon, és kész -- mondom a
Gestaltnak.

-- A te választásod -- mondja.  Biztosra veszem, ugyanezt mondta volna
akkor is, ha leülök a földre.

Körbenézek, kavicsos út vezet a park bejáratához, ezen szoktam
végigmenni mindig.  Most feltűnik, hogy a parkőr bódéját a másik
oldalról is megkerüli az út.  Rögtön a bejáratnál pedig letaposták a
füvet egyenesen a játszótér felé (ez az ösvény közvetlenül a *Fűre lépni
tilos* tábla mellett visz el).  Sőt úgy is dönthetek, hogy máshol vágok
át a füvön, ahol előttem senki se járt.  Mennyi választás ezen az ötven
méteren!  A parkon kívül aztán ott vár a világ, percenként újabb
útelágazással.

-- Aki egyszer észrevette, hogy a földre is ülhet, az nem marad meg
többé a padon -- fordulok a Gestalthoz lelkesen.

-- Bocs -- mondja --, én átköltözöm a szemközti padra.  Jobban szeretek
a napon ülni.
