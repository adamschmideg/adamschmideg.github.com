---
title: Jeromos a mélyben
lead: Mese, melyet az Integrált Kifejezés- és Táncterápiás tábor alatt írtam
layout: post
---
Jeromos búvár volt.  Napjában legalább ötvenszer alábukott a mélybe,
tapogatott az iszapban, s felhozta, amit talált.  Legtöbbször köveket,
csigákat -- ezeket visszadobta.  Néha rákot fogott, azt eladta a
halpiacon.  Hanem amiért igazán szeretett lemerülni, hogy nagy ritkán
kincsre bukkant, például egy XVII. századi kalóz kampókezére.  A
kincseket nem adta el, hanem berakta szépen a vitrinbe otthon, a
felesége fényesre törölte, a környékbeli nyaralók pedig jöttek
megcsodálni.

A partvidék tele volt gyönyörű víz alatti sziklákkal, zátonyokkal.
Ezeket kerülgették régebben az erre járó hajók -- némelyik sikertelenül.
Portékájuk egy részét kimentették, a többi lesüllyedt, és arra várt,
hogy a mai kor búvárai ráakadjanak.  Nem csupán Jeromos merült alá
naponta, tőle jó százlépésnyire volt a pocakos Sztavrosz törzshelye,
akinek csobbanását messziről lehetett hallani.  Újabb százlépésnyire
tevékenykedett a szófukar Dimitrij; és így tovább szinte a
halászkikötőig.  Arrafelé már nem merültek: nem akartak belegabalyodni a
kivetett hálókba, zsinórokba.

Jeromosnak volt egy furcsa szokása: mielőtt lemerült, végigsétált a
parton, kémlelte a tengert, váltott néhány szót a többi búvárral, akik
fel nem foghatták, miért nem üldögél s pihen inkább.  Valójában Jeromos
fél szemmel a többiek zsákmányát mérte fel, s összevetette a sajátjával.
Nem ő fogta a legtöbb rákot, még csak nem is ő találta a legragyogóbb
serleget; ám megnyugtatta, hogy nincs lemaradva a mezőnytől.  Szerette a
munkáját, szerette, hogy nem különb és nem hitványabb, mint a többi
búvár.

Egyik este izgatottan fogadta otthon a felesége: -- Képzeld, a szomszéd
faluban nyaraló milliomos megnézte a gyűjteményedet.  Különösen a
kampókéz és az ezüst serleg tetszett neki.  Azt állította, te képes
lennél többre is.

-- Nem rajtam múlik, kedvesem, hanem azon, hogy mit rejt a tenger, és
szerencsém van-e, hogy meg is találjam.

-- Szerinte a világítótornyon túl süllyedt el a Sárga Armada vezérhajója
két évszázaddal ezelőtt.

-- Te is tudod, hogy a világítótornyon túl más a tenger.  Arra senki nem
merül.

Ennyiben maradtak.  Hanem aznap éjjel Jeromos rosszul aludt, csak
forgolódott az ágyban.  Átnézett a békésen szuszogó asszonyra, aztán a
kincsekkel teli vitrinre, végül kinézett az ablakon át a holdra.
Felöltözött.  Halkan betette maga mögött az ajtót, és elindult az
ösvényen.  Az utat a hold világította be és szabályos időközönként egy
éles fénysugár, melyet a világítótorony vetett.  Aztán megállt a
szirtfokon, és fülelt bele az éjbe.  Próbálta meghallani, mit üzen neki
az a másféle tenger, amelybe még soha nem szállt alá.

Másnap korán indult el hazulról, hogy ne találkozzon senkivel.  Szokásos
felszerelése mellé egy hirtelen ötlettel becsúsztatta még a
borotválkozókészletét.  Majd a parton megborotválkozik, gondolta, egy
ilyen napot mégsem lehet borostásan kezdeni, és a sós víz finoman össze
fogja húzni tiszta arcán a bőrt.

Ült a néptelen parton, nem messze tőle, jobbra a világítótorony forgott
lomhán, balra a távolban ki tudta venni a szomszéd falu piros háztetőit.
Még egyszer megnézte a borotválkozótükörben a sima férfiarcot és a
belevésett negyvenhárom évet.  Ruganyosan felállt, ment előre,
egyenesen, míg nyakig nem ért a víz.  Ott nagy levegőt vett, akkorát,
mint gyerekkorában, amikor apjával először merült.  Átfordult a vízben.
Lágyan csaptak össze a hullámok mögötte.  A víz meg fodrozódott egy
kicsit, aztán elült.  A tenger tükörsimán nyújtózott el, mintha senki
nem úszott volna arra.

A sekény vízben Jeromosnak már rég el kellett volna érnie a feneket, de
csak süllyedt puhán lefelé, mint dió a mézben.  Egyre sötétedett
körülötte, mintha alkonyi fényben derengenének a medúzák és a halak.
Elkígyózott mellette egy muréna.  A szóbeszéd tehát igaz: a tengernek
ezt a részét tényleg karvastagságú murénák lakják.  Jeromos mégsem ijedt
meg, utánanézett, ahogy a gyilkos hal tovasiklik.  Testével felvette
hosszú alakját, lábával úgy tempózott, mint farok volna vagy uszony, s
követte vezetőjét a mélybe.

Tíz percet úsztak talán.  Közben egészen besötétedett, sötétebb lett,
mint a holdtalan éjszaka.  Nem látta, érezte inkább, hogy a muréna
megtorpan egy nagy tömeg előtt, farkával csap egyet oldalirányba, s
aztán eltűnik.  Jeromos egy gondolattal mélyebbre ereszkedett, talpa
puha homokhoz ért.  Innen nincs lejjebb, csak tovább, előre, amerre
hivogatta az a feketénél feketébb tömeg.

Tapogatva haladt, fél kezét óvatosan maga előtt tartva.  Eszébe jutott a
felesége, az asszony arca, az arcon a két sötét szem, a szem közepén a
fekete pötty, az a fekete lyuk, melybe néha úgy érezte, fejest ugrana.
Akkor kinyújtott keze nekikoccant valaminek, ez visszazökkentette az
álmodozásból.

Egyetlen érzékszerve a tenyere volt.  Végigsimította a tárgyat.
Gyakorlott ujjai felismerték a fa anyagát, melyet emberi kéz munkált
hajdan simára, aztán a víz adta vissza természetes erezetét.  Ujjai
folytatták felfedező útjukat.  Néhány arasszal lejjebb kemény
kiszögellést tapintott, mely ellenállt a víznek.  Jeromos, a búvár
ráfektette a tenyerét, és lenyomta az ajtón a kilincset.

Odabent tágas tér fogadta.  Mintha odahaza a borospincéjében járna,
szeme kezdte megszokni a sötétet.  Látott, ahogy állítólag azok a vaksi,
pufók halak látnak a mélyben, melyeket a felszínre hozva szétpukkant a
nyomás hiánya.  Ott állt Jeromos a Sárga Armada vezérhajóján, az
ebédlőterem bejáratánál.

A mennyezetnél néhány szék lebegett lustán a vízben.  A fal körül zömök
asztalok álltak, melyeket gondosan a hajópadlóhoz csavaroztak.  Az
asztalok mögött pedig fehéren, sápadtan imbolyogtak a hajdani utasok
csontvázai.  Itt-ott egy foszlány megmaradt a régi uniformisból, azokat
apró halak cibálták a csontok közül.  És csönd volt, tengermélyi csönd.

Megtaláltam, gondolta Jeromos.  A szíve ujjongott, a szemét mégis mintha
könny csípte volna.  Annyi minden van itt, hát mit vigyek magammal?  Az
egyik ablaknál ekkor megrezzent a víz, s beúszott a muréna,
szétrebbentve a kis halak raját.  Elkígyózott az asztalok fölött, és a
terem túlsó végén becsusszant egy lyukba a falon.

Jeromos könnyed léptekkel átvágott a termen.  Egy kisebb ajtót talált,
benyitott.  A berendezésből ítélve a kapitányi kabinba jutott.  Egy
csontváz ült neki háttal.  Megkerülte.  Egy asztal volt ott, rajta tükör
és borotva.  A tükrön összetekeredve a muréna feküdt.

"Mi történhetett itt?  Talán éppen borotválkozott a kapitány, amikor a
hajója zátonyra futott?  Vagy fordítva történt, látta az
elkerülhetetlent, és tiszta arccal akart a halállal szembenézni.  De mit
számít ez.  Ő már halott, és én kell hogy megmutassam az élőknek a
sorsát.  Tükrét és borotváját magammal viszem.  Hétköznapi eszközök
ugyan, de gyöngyházberakásuk mintáiba rejtve ott van a múlt."

A borotvát becsúsztatta zsákmányos tarisznyájába.  Aztán elmélázott, mit
tegyen a tükörrel.  Az alvó murénát nem tanácsos hirtelen felébreszteni.
Hálásan és félelemmel nézte az állatot, mely idáig vezette.  A tükörért
visszajövök később, mondta magában, úgysincs más búvár, aki innen
elvigye.

Ahogy felnézett, a muréna karikáját látta mindenütt.  Körök táncoltak a
szeme előtt.  Fogytán a levegőm, villant belé.  Feltépte az ajtót, három
gyors tempóval átúszott a termen.  A hirtelen támadt vízáramban a
csontvázak mintha bólogattak volna.  Egy újabb rúgás, és elérte a
bejáratot.  Nem gondolkodott, már a teste vitte.  Az utolsó
levegőkortyokat préselte ki a tüdejéből.  Lába eszeveszetten dolgozott,
futott az életéért, csak éppen felfelé.

Sötétség és vibráló körök vették körül.  Nem tudta, ez a tengermély
sötétje-e vagy a fulladásé.  Mozgott a test, a kar meg a láb, de nem
úszás volt ez már.  Szeme elől eltűntek a körök, és körbeölelte a minden
eddiginél feketébb fekete.

Talán napok teltek el, talán évszázadok.  És akkor meglátta a fényt,
isten vakító világosságát.

-- Élsz, Jeromos? -- zokogta az asszony a fövenyen a férfi mozdulatlan
teste fölött. -- Tudtam, hogy visszatérsz!  És tudtam, hogy el fogsz
ide jönni, hogy az isten verje meg azt a csökönyös fejedet. --
Könnyekben tört ki megint -- És az isten verjen meg engem is, hogy
lehettem ilyen ostoba, hogy bogarat ültetek a füledbe!

Jeromos résnyire nyitotta a szemét, bántotta a nap; tüdejét marta a
levegő.  Nem tudta, hol van, melyik világban.  A nő ráborult, együtt
sírtak, összekeveredett a könny a takonnyal, homok a vízzel.

A férfi lassan magához tért.  Remegő karokkal feltápászkodott, és
büszkén bökte mutatóujját az ég felé: -- Megtaláltam, és hoztam belőle!

Hátranyúlt a tarisznyához.  Alig tudta kibogozni.  Belecsúsztatta a
kezét, matatott egy túl hosszú pillanatig.  Arca átalakult, mintha
kifolyna belőle minden izom.  Elvörösödött, majd elsápadt megint.
Előhúzta a markát és felmutatta.  Egy rákollót tartott benne.  Olyan
egyszerűt és közönségeset, amilyet a másik helyen szinte minden nap
talált.

Dühödten nekilendült, hogy a földhöz vágja, a nő azonban lefogta a
kezét: -- Egy pillanatot várj, édesem.

Jeromos elbődült: Isten kibaszott velem.  Miért nem hagyott meg annak,
aki voltam, egyszerű búvárnak, aki csak rákokat talál?  Azt a vitrint
pedig, szégyenem gyökerét, széttöröm apró darabokra, és szilánkjait a
vízbe szórom.

Felesége felnézett rá azzal a két sötét szemével: -- Jeromos.
Visszatértél hozzám, és nekem többet érsz, mint bármiféle kincsek.

A férfi leszegte a fejét, és hallgatott.  Szeme előtt megint körök
ugráltak, káprázott, mintha a napba nézne.  Aztán rájött.  Az az ostoba
tükör, a borotválkozótükre, amit itt hagyott a parton, az veri vissza a
fényt.  Hunyorított, úgy nézett a földön heverő tükörbe.  Látta benne a
kezét, és látta, látta, ahogy fog valamit, egy csillogó tárgyat.  A
gyöngyházberakásos borotvát.

A nő követte a tekintetét.  Belenézett a tükörbe, és látta, amit a
férfi.  Mosolyogtak.  Fájt a szívük, és mosolyogtak.  Mindketten tudták,
hogy Jeromos, a búvár másnap újra lemerül.
