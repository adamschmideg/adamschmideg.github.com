---
title: Vigyázni Pepikére
layout: post
lead: Történet, amelyben durván nem történik semmi, és közben Pepikére is vigyáznak
---

-- A füvet levágtad?

Öt perce sincs, hogy kihúzta a fűnyírót, letisztogatta, és visszatolta a
sufniba.  A brummogás még nem halt el egészen, arra várt, hogy
kiszellőzzön füléből a hang, és ne halljon mást, csak a szürkülő késő
délutánt.  Hát a füvet hogyne vágta volna le!  Megöntözte a satnya
rózsabokrokat, melyek egy éve dacolnak azzal, hogy susogó lugassá
váljanak.  S hogy vigyázott-e Pepikére?  Természetes.  Ha vigyázni azt
jelenti, hogy nem megy be a sufniba a pajszerért, és nem veri szét apró,
jellegtelen, szívvidító darabokra.

-- Hallod, mit kérdeztem?

Hallotta, sőt látta, ahogy egy képregényben mutatnák a házat, melynek
konyhaablakából vastag, cakkos vonallal bújik elő a szöveg, és a kép
harmadát betölti.  A bal alsó sarokban állna ő, orrától néhány
miliméterre hízik a szövegbuborék, alig hagy neki levegőt.

Bement a sufniba.  A fülledt félhomályban felnézett a polcra, ahol mint
kígyó, tettre készen nyújtózott a fém.  Fényes bőrét végigsimította,
megnyugtatta a pajszerből áradó hűvös erő.  Te vagy a leggyönyörűbb
szerszám, amit isten teremtett, áldott vagy te az asszonyok között.

A fűnyíró középen hevert a földön, mindig kerülgetni kellett.  A nyaka
köré tekerte a pórázt, és akkor nem mozdult napokig.  Most lecsavarta a
kábelt, melyen még érződött a nemrég végzett munka melege.  A konnektor
törött műanyag fedelével vacakolni kellett, mire sikerült bedugni.  Ezt
is ideje volna már kicserélni, de éppen az idő az, ami nincs, ami
kicsorog a földre, és elszivárog.  A fontos dolgokra nem jut belőle,
azok a polcon porosodnak.  Ötvenkét éves leszek, és perceken belül
besötétedik.

Kitolta a fűnyírót a fényre, amennyi fény maradt még a napból.  Óvatosan
léptette át az egyetlen lépcsőfokon, nehogy a betonnak ütődve
kicsorbuljon a penge.  Meghúzta a fogantyút, hogy elvágjon minden
további kérdést, és ernyedten hallgatta a berregést.  Pepike a kerti út
mellett állt és figyelte.

Ez nem kerti törpe, hanem egy édes, életnagyságú kislány -- hallotta
róla évszázadokkal ezelőtt.  Szőke hajába rózsaszín szalagot álmodott a
gipszöntés mestere.  Azt meg kell hagyni, illett rá a név.
Körbetáncolta a géppel, vrúúú, vrumm, turbózta fel a hangot.  Élvezte,
ahogy a kislány megdermed a félelemtől.  Árulkodsz, te kis szemét?  Azt
hazudtad, nem végeztem rendesen a dolgomat?

Akkor kijött a nő a házból, egy tálcán két poharat és egy üveg Borsodit
egyensúlyozott. -- Mit hoztam az én fáradt munkásomnak?  Mivel
jutalmazom?

-- Csak kérdezni tudsz? -- mondta a férfi.  Egyenes, álomszerű léptekkel
ment a pajszerért, érezte a súlyát, ahogy a gravitáció beléakaszkodik;
az asszonynak nyújtotta, mint ki virágot ad át. -- Tedd el, ne lássam,
és megint boldogok leszünk.
