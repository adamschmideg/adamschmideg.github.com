---
title: A kisfiú, aki rájött, hogy ő isten
layout: post
---
Kedvenc mesekönyvem egy kisfiúról szól, aki nagyapja padlásán kutakodik
a régi iratok között.  Ahogy beleolvas az elsárgult papírokba, az derül
ki, hogy ő isten.  Először kétkedve fogadja, és próbának veti alá a
állítólagos képességeit.  -- Legyen itt egy bagoly! -- mondja ki
hangosan, és a következő pillanatban meglát egy baglyot a
keresztgerendán.  -- Legyen olyan hosszú hajam, mint a nővéremnek! --
felnyúl a fejéhez, megtapogatja, és a haja a válláig ér.  Csodálkozik,
hogy korábbi kívánságai miért nem váltak valóra.  Végül arra a
következtetésre jut, bizonyára attól vált istenné, hogy ezt megtudta
magáról.

A továbbiakban sok érdekes kaland történik vele.  Egyszer még a
szüleivel is összeveszik -- képzelhetjük, mivel járhat egy ilyen vita.
A történet végét nem mesélem el, bárki kitalálhatja, ha már kotorászott
a nagyapja padlásán.

Csak később olvastam ezt a Hérakleitosztól fennmaradt töredéket: 
*Idő gyermek, aki játszik, ostáblát: gyermekkirályé az uralom*.  Ezt
igen kedves gondolatnak tartom.  Megnyugtat, hogy nem kell olyan
komolyan venni a dolgokat, mint néha a felnőttek teszik, magamat is
beleértve.  Az ostáblán, manapság ismertebb nevén Backgammont, ketten
játsszák -- kíváncsi vagyok, ki lehet az idő-gyermek játszótársa.  Egy
másik gyerek?  Vagy magával játszik?  A szöveg folytatása azonban nem
maradt fenn.  A vallások azóta is jólesően vitatkozhatnak, vajon kire
gondolt Hérakleitosz.
