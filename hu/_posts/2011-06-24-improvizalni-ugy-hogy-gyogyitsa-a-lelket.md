---
title: Improvizálni úgy, hogy gyógyítsa a lelket
layout: post
lead: A Playback és a Gestalt közötti rokonságról
published: false
tags: [gestalt, playback]
---

Hogy lehet úgy improvizálni, hogy az gyógyítsa a lelket?  Másképp
feltéve a kérdést: mi sül ki abból, ha színházi elemeket vegyítünk a
pszichoterápiába?  Bár megjelenési formájuk különböző, a Playback és a
Gestalt-terápia ugyanazt a választ adja: a kulcsszó a kapcsolat.  Vegyük
sorba, hogyan segíti elő ez a két módszer a kapcsolatot másokkal, saját
magunkkal, és hogyan teremti meg azokat a kereteket, melyeken belül
egyáltalán létrejöhet a kapcsolat.

A másokkal való kapcsolathoz az szükséges, hogy ne előzetes elvárásaink
irányítsák a helyzetet.  A Playback-előadások elején gyakran elhangzik,
hogy nincsen előre megírt forgatókönyv, arról fog szólni az este, ami a
közönség hozott magával, és megoszt a többiekkel.  A Gestalt ezt úgy
fogalmazza, azzal dolgozunk, ami van, ami megjelenik az
*itt-és-most*ban.  Ez a nyitott, iprovizatív hozzáállás teszi lehetővé,
hogy megszülessen a kapcsolat -- a színpadon, valamint a nézők és a
társulat között, illetve egy gestalt-csoporton belül, valamint a
csoporttagok és a gestalt-terapeuta között.

A másikat azonban csak úgy tudom befogadni, csak akkor hallom meg a
történetét, ha kapcsolatban vagyok saját magammal és az érzéseimmel, a
dühömmel és a kétségeimmel.  Ezt mindkét módszer a kiemeléssel és
beleéléssel éri el.  A színházban amúgy is alapkövetelmény, hogy a
szereplők hangosabban, artikuláltabban beszéljenek, mint a hétköznapi
életben, és mozgásuk, gesztusaik kifejezőbbek legyenek.  Ez
természetesen érvényes a Playback-előadásokra is, ahol még további
technikák állnak rendelkezésre.  Az *echó*ban például a hátsó emberek
által behozott téma egyre erősödik, ahogy az ék csúcsán álló emberhez
ér.  A Gestalt olyan instrukciókkal ér el hasonló hatást, mint például:
keresd meg ezt az érzést a testedben; nagyítsd fel a mozdulatot, túlozd
el.  A playbackes *ambivalenciá*ban felváltva kerül előtérbe egyazon
dolognak két oldala.  Ezt az alapelvet használja a Gestalt is, mikor azt
figyeli, milyen alak emelkedik ki a háttérből.  Azzal, hogy elfogadjuk
és követjük a bennünk kiemelkedő alakot, jobban kapcsolatba kerülünk
magunkkal.

Az improvizáció nyújtotta szabadság akkor érvényesülhet, ha ezt
megtartják bizonyos keretek, ahogy a ritmus szakaszolja és megtartja a
dallamot.  A Playback itt megint a színháztól kölcsönzött, és egy
drámai ívre építi fel az előadás egészét, kezdve a hangulatok
megjelenítésével az összefoglaló zárójelenetig.  Az egyes jeleneteken
belül is ugyanez a drámai ív feszül, a mesélő történetével kezdve a
lejátszáson át a mesélő visszajelzéséig.  A *paletta* ezt az ívet teszi
láthatóvá, hangsúlyossá.  A Gestalt szerint élményeink egy ciklus mentén
szerveződnek.  Először észleljük a hátteret, majd ebből fokozatosan
kiemelkedik egy alak -- pillanatnyi szükségletünktől függően.  Amikor
például elhaladok egy pékség előtt, a kakaóscsigát vagy az eladó
mosolyát veszem észre, attól függően, hogy éhes vagyok vagy magányos.
Ekkor akcióba lépek, s ezáltal kapcsolatba kerülök (a kakaóscsigával
vagy az eladóval).  A kapcsolat annál gazdagabb, minél teljesebben élem
át a drámai ív illetve a gestalt-ciklus egyes szakaszait.

A Playbackben és a Gestaltban tehát egyaránt fontos, hogy nyitottan,
előzetes elvárások nélkül lépjünk kapcsolatba a másikkal; hogy
rávilágítsunk énünk árnyékos részeire is, és kapcsolatba kerüljünk
velük; és hogy figyeljünk a folyamat egészére -- nevezzük ezt akár
drámai ívnek, akár gestalt-ciklusnak.  Nem véletlen, hogy a
gestalt-csoportokban felbukkannak playbackesek, és több társulat tagjai
-- pl. Álomszínház, Vaku -- tanultak gestaltot.  E két módszernek van
mit tanulnia egymástól.  És nekünk, playbackeseknek és gestaltosoknak
érdemes egymással kapcsolódnunk.
