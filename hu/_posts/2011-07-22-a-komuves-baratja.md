---
title: A kőműves barátja
layout: post
published: False
---
Tudtad, hogy az eszkimóknak negyven szavuk van a hóra?  Felejtsd el,
sajnos bármilyen jól hangzik, ez nem igaz.  Viszont létezik valaki,
akinek a szókincse tényleg
kimeríthetetlen, egy témában legalábbis.  Néha azt hiszem, kifogyott a
muníciója, és csak ismétli magát.  Ám akkor előrukkol egy újabb
fordulattal, melyet gyanútlanul végighallgatok, és csak a végén döbbenek
rá: megint ugyanazt mondja, más szavakkal.

Az igazi nevét nem tudja senki, bár sokan ismerik.  A világ bármely
pontján össze lehet vele futni, a hollywoodi filmstúdiótól a
vlagyivosztoki kocsmapultig.  Talán többen is vannak, csak nagyon
hasonlítanak egymásra, illetve még ezt sem lehet határozottan állítani,
mert az arca mindig homályba vész, vagy mélyen a szemébe húzott kalap
takarja.  Egyetlen ismertetőjele az a reszelős, mégis éles hang, amelyen
odalöki azt a néhány szót, mely elevenbe talál, és mindig ugyanazt
jelenti: szar vagy.

Gyakran meg se szólal, roppant kifejező a testbeszéde is.  Rátenyerel a
tollra olyan erővel, hogy az átböki a papírt, vagy a billentyűzetre
könyököl, és addig nyomja az Entert, míg el nem tűnik a szöveg.  De
legtöbbször nem ilyen kifinomult, csak pofon vág, hogy utána napokig
cseng a fülem, máskor sípcsonton rúg, vagy a forró kávét az ölembe önti.

Néha felmerül bennem az is, hogy követ mindenhová.  Tavaly egy hétre
elutaztam a hegyekbe, egyedül, nem szóltam róla senkinek.  És másnap
reggel, ahogy a verandára kiléptem, ott várt.  Vigyorgott, mint aki
tudja, megszólalnia sem kell, a puszta jelenléte megteszi a hatását.
Délután összecsomagoltam, és hazajöttem.  Még az ilyen helyek a
legbiztonságosabbak, mint ez a lepattant csehó.  Inkább azokat a
helyeket kedveli, melyek fényesek, nyugodtak, előkelőek.

Ilyeneket beszélt a barátom, aki költő és értelmiségi, de általában én
fizetem a sörét.  Mondta a fickó nevét is, valami furcsa indiánnevet,
mint Ülő Bika vagy Tavalyi Hó, már nem emlékszem pontosan.  Állítólag
kerüli az olyan egyszerű embereket, mint én, elvégre minek mondaná
nekem, hogy ferde a fal, amit raktam.  Legföljebb a kezébe nyomnám a
vakolókanalat, hogy csináld egyenesebbre, komám, ha tudod, ez olcsó,
bontott tégla, csoda, hogy egyáltalán megáll.  Személyesen még nem
találkoztam az illetővel, de azt hiszem, nem járna jól velem, kirúgnám
alóla a széket, mielőtt a mondat végére érne.

A második sörömnél tartottam, ez a barátom, a Dzsoni még csak félig itta
ki az övét, annyit beszélt.  Ragaszkodott hozzá, hogy még ma
találkozzunk, mert akkora a baj.  Meg van akadva, így fogalmazott.
Rendes fiú, bár túlzásra hajlamos, én pedig hét közben nem iszom, mert
másnap korán kelek, és akkor tényleg ferdén rakom a falat.
Sejtettem, hogy nemet kellett volna mondanom, bármennyire erősködik.  De
ha az ember barátja bajban van, akkor azt a sört hétköznap is le kell
gurítani.

Az derült ki, hogy szonettet ír, s elakadt a hetedik és nyolcadik sor
között.  Felolvasta nekem, ameddig eljutott (hálát adtam magamban, hogy
költő, s nem egy regény közepén akadt el), és kérdezte a véleményemet.
Csak így tovább, mondtam.  Egy kukkot sem értettem belőle, de ha ezzel
szeret vacakolni, folytassa és fejezze be épp olyan érthetetlenül, mint
az első fele.  Különben is, ő rakta össze eddig, legjobban ő tudja, mi
következik.  Ekkor kezdett bele a kusza sztoriba a rejtélyes alakról,
aki mindig a nyomában van, és beszól neki.  Dzsoni rövidet kortyolt a
söréből, és beszélt tovább.

Az első három sort egyetlen lendülettel írtam, nem ittam előtte, közben
sem mentem ki rágyújtani.  Úgy éreztem, ez eddigi alkotásom csúcsa, és
ha kitartok, egy eposz is összejön, amiròl évek óta ábrándozom.  A sor
végén fölemeltem a tollat, és amíg áthelyeztem a papír bal széle fölé,
elkalandoztam egy pillanatra.  Neszt hallottam az ablak felől, egy
sziszegő hangot, amint lassan formálja a szót: ssszar.

Az ablakot azonnal becsuktam, és felcsavartam a Roxy rádiót olyan
hangerőre, hogy belesüketüljek.  Ám hiába, a hang a fejemben szólt
tovább, mint a Holló *soha-már*-ja.  Egy Unicumot vettem magamhoz,
mely állítólag nyugtató hatású gyógynövényekben gazdag, majd tíz perc
múlva dupláztam a dózist.  Így sikerült feltornáznom a három sort ötre,
de a küzdelemben teljesen kimerültem.  Van ez az új barátnőm, akiről már
meséltem, helyes csaj, aznap este találkoztam volna vele, de le kellett
mondanom, és a Barátok között 406. epizódjával tompítottam kínomat.

Ide is követett? -- szakítottam félbe, nehogy elmesélje a hatodik és
hetedik sor születését és szülési fájdalmait.

-- Jézusom, dehogy.  Néha hirtelen hátrafordulok az utcán, de nem látom
soha.  Otthon benézek a függöny mögé meg az ajtó és szekrény közötti
ficakba.  De mindig meglepetésszerűen bukkan elő. -- Dzsoni riadtan
körbenézett.  Az a vén szivar támasztotta a pultot, aki "vicces
házmestert" szokott kérni, és minden alkalommal szárazon röhögött a
saját poénján.  A távolabbi jatékgépnél egy akkora fiatalember ült, hogy
a szék sámlinak tűnt alatta; festékfoltos nadrágjából láthatólag az
utolsó ezresét horgászta elő, és gyömöszölte a gépbe.  A másik gépnél
senki nem ült, csilingelve várt áldozatára.  Az apró kocsma többi
asztalánál a törzsvendégek bámultak maguk elé meredten, többségük
túlitta már magát azon a szinten, ahol még képes imitálni a
beszélgetést.  A szokásos ártalmatlan alkoholisták, amilyen magam is
voltam két évvel ezelőtt. -- Dobok egy sárgát -- állt fel Dzsoni --,
tudod, a sör.

-- Egy korsóval sem ittál.  Neked málnaszörp való. -- Reméltem, hányni
nem fog, nem bírta az alkoholt.

Felvettem az asztalról a füzetét, melyet nyitva hagyott a versnél.
Közönséges iskolai füzet, néhány lapot írt csak tele, és legalább annyit
kitépett, hirtelen mozdulattal, hogy bent maradt a papír cakkos széle.
Itt-ott beleolvastam, de épp olyan kínai volt nekem, mint az összes
írása eddig.  Amit beszél, azt értem, de mintha írás közben másik
nyelvre váltana.  Van az építkezésen egy kis koreai, akit csak
ebédszünetben értek, amikor hallgatnak a szerszámok, és cefetül
figyelek.  Máskor a magyar szavak a szájában csingcsunggá olvadnak
össze.  Az is ilyen kis törékeny ember, mint az én Dzsoni barátom, hogy
úgy érzem, meg kell védeni, túl durva és nagy ez a világ neki.

-- Mutasd -- hallottam a hátam mögül.  Azt hittem, Dzsoni az.  Olyan
furcsán borzongott a tarkóm.   Nem kellett volna beleolvasnom, biztos
rossz néven veszi.  Egy kéz nyúlt át a vállam fölött, és magához ragadta
a füzetet.  Megpördültem, félig felálltam, bal kéz ösztönösen az arc
elé, a jobb enyhén hátrahúzva, ökölben, hátha érvelni kell.

Egy vékony férfi állt ott barna szövetkabátban, olyan magas, hogy
homályba veszett az arca.  Nem tűnt fenyegetőnek, inkább bánatosnak,
ahogy a fejét ingatta, miközben lapozta a füzetet.  Hogy nem sül meg
ebben a kabátban nyáron?  Ez volt az első gondolatom.  Feje fölött a
ventillátor forgott lomhán, azt hittem, onnan jön a hang, aztán
rájöttem, a férfi hangja az, ahogy kimondja: szar.
