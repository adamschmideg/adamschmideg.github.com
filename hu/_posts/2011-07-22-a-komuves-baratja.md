---
title: A kőműves barátja
layout: post
published: False
---
Az eszkimóknak negyven szavuk van a hóra -- nem, ez sajnos bármilyen jól
hangzik, nem igaz.  Viszont létezik valaki, akinek a szókincse tényleg
kimeríthetetlen, egy témában legalábbis.  Néha azt hiszem, kifogyott a
muníciója, és csak ismétli magát.  Ám akkor előrukkol egy újabb
fordulattal, melyet gyanútlanul végighallgatok, és csak a végén döbbenek
rá: megint ugyanazt mondja, más szavakkal.

Az igazi nevét nem tudja senki, bár sokan ismerik.  A világ bármely
táján össze lehet vele futni, a hollywoodi filmstúdióktól a
vlagyivosztoki kocsmapultig.  Talán többen is vannak, csak nagyon
hasonlítanak egymásra, illetve még ezt sem lehet határozottan állítani,
mert az arca mindig homályba vész, vagy mélyen a szemébe húzott kalap
takarja.  Egyetlen ismertetőjele az a reszelős, mégis éles hang, amelyen
odalöki azt a néhány szót, mely elevenbe talál, és mindig ugyanazt
jelenti: szar vagy.

Beleéltem magam, de hála istennek személyesen még nem találkoztam vele,
bár azt hiszem, nem járna jól velem, kirúgnám alóla a széket, mielőtt a
mondat végére érne.  Sokat mesélt róla egy barátom, aki költő, és közben
entellektüel.  Ő valami furcsa indiánnéven hívta, mint Ülő Bika vagy
Tavalyi Hó, de már nem emlékszem pontosan.  Állítólag kerüli az olyan
egyszerű embereket, mint én vagyok.  Elvégre minek mondaná nekem, hogy
ferde a fal, amit raktam.  Legföljebb a kezébe nyomnám a vakolókanalat,
hogy csináld egyenesebbre, komám, ha tudod, ez olcsó, bontott tégla,
csoda, hogy egyáltalán megáll.

Egy hete felhívott ez a barátom, hogy sürgős beszéde van velem.  Tudod,
hogy csütörtökön nem iszom, mondtam neki, másnap korán kelek.  De
erősködött, hogy baj van, csak én segíthetek neki.
