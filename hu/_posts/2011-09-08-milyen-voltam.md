---
title: Milyen voltam?
lead: Avagy mennyire hiányzik az egyértelmű visszajelzés a művészeknek 
---
Több színészről kering a következő anekdota.  Előadás után összefut
egy barátjával.  Elmeséli neki, hogyan készült a szerepre, min veszett
össze a rendezővel (de neki lett igaza), milyen volt a főpróbahét.  Már
jó negyedórája ömlik belőle a szó, amikor egyszerre észbe kap, "Eddig
csak rólam beszéltünk, beszéljünk most már rólad is.  Neked hogy
tetszettem?"

Látszólag arról szól a történet, milyen nárcisztikus az illető, és még
észre sem veszi.  Szerintem inkább arról szól, hogy a színészet olyan
szerencsétlen szakma, ahol nem kapnak igazán visszajelzést a
munkájukról.  Persze a rendezőnek is van véleménye, a kollégáknak is,
amit a büfében elmondanak, a nézők tapsa is visszajelzés, és az is, hogy
legközelebb milyen szerepet kap.  Mindez azonban annyi tényezőn múlik,
hogy lehetetlen kihüvelyezni belőle, mit köszönhet a szakmai
teljesítményének.

A művészek általában ilyen pechesek, hogy nincs abszolút mérce, amivel
eldönthetnék, milyen az alkotásuk.  Mire hallgassanak?  Hogy mire kérik
fel őket?  Hány forintot kapnak?  Mit mond a szakma, szemtől-szembe és a
hátuk mögött?  Mit mondanak a szakmán kívüli barátok?  Mit súg a szívük
legbelül?  Ahány művész, annyi stratégia, ki erre hallgat inkább, ki
arra.  De folyamatosan szomjaznak arra, hogy egyszer megtudják, igazából
milyenek.

A számítógépek világa más, ott a visszajelzés egyértelmű és azonnal
érkezik: működik-e a program vagy nem.  A programozónak nincsen szüksége
másra, hogy eldöntse.  Ha a kimutatás utolsó sorában százas áll, jól
dolgozott; ha más, akkor elrontott valamit.  Vannak rafináltabb esetek
is, és az informatikusok szájából is elhangzik elégszer, amikor
bosszankodunk egy programmal, hogy "az nem hiba, hanem szándékosan van
úgy".  Ezek azonban ritkák az informatikus életében, ideje nagy részében
pontosan tudja, hogyan teljesített.

A visszajelzés több szempontból érdekes.  Csíkszentmihályi szerint ez a
Flow-állapot egyik alapfeltétele.  Nekem az az elméletem, hogy ennek
köszönhető a tudományok és az utóbbi évtizedekben az informatika sikere:
sok ember kerül Flow-állapotba, miközben a tudománnyal vagy
informatikával foglalkozik.  Nem tudom, hogy a programozók
boldogabbak-e, mint a kőfaragók és balett-táncosok, és kevesebb-e
közöttük az alkoholista -- de nem lepne meg.

Az egyértelmű visszacsatolás azonban még egy fontos következménnyel jár:
megkönnyíti a tanulást.  Képzeljük el, milyen nehéz úgy elsajátítani
valamit és képességeinket tovább csiszolni, ha az egyik tanár az egekig
magasztal, a másik a földbe döngöl.  Melyiknek higgyünk, melyik irányba
menjünk tovább?

Ennél árnyaltabb a helyzet, hiszen a művészeteknek is van olyan szakmai
része, amit általában megkövetelnek.  Egy csellista-tanoncnál minden
tanára egyformán meghallja, ha hamisan fog le egy hangot.  Egy laikus is
el tudja dönteni, hogy egy portré hasonlít-e a modellre.  Ez azonban a
művészet elemi iskolája, senki nem lett ünnepelt költő azért, mert a
helyesírása kifogástalan.

Ugyanakkor a programozásnak is vannak olyan finomságai, melyeket nem
lehet közvetlenül megtanítani.  A hibakeresésre vagy a tervezésre rá
kell érezni, amihez szükség van bizonyos látásmódra, tehetségre.  Ezek a
finomságok viszont kívülről nem láthatóak a kész programon, ott csak az
számít, működik-e.  Így tehát középszerű programozók is létrehozhatnak
kiváló művet, legfeljebb ügyes irányítás mellett, több munkával és
erőfeszítéssel.

Nem véletlen, hogy a művészi képzést homály övezi, és sokan úgy
tekintik, erre születni kell.  A színészek és írók nem képzik magukat
tovább, nem járnak tréningekre, hanem azzal hitegetik magukat, legjobban
a szakma gyakorlása közben lehet tanulni, nincs szükségük másra.  És
különösen szentségtörés azt a kérdést feszegetni, hogy egy sikeres
alkotó szakmai kiválósága emelt-e magasba vagy a közönség szeszélye,
netán a marketing-gépezet.

Az az álmom, hogy egyszer feltalálnak valamilyen eszközt, amely
visszacsatolást a művészetben egyértelműbbé teszi.  Ha írok egy cikket,
csak betolom a masinába, mely nem csupán azt számolja meg, hány leütés
lett, hanem számmal fejezi ki a minőségét is.  Ez csak négyes?  Akkor
még javítok rajta egy kicsit.  A színésznek pedig, amikor
kétségbeesetten faggatja a barátait, csak annyit fognak válaszolni:
tápláld be az értékelőgépedbe.
