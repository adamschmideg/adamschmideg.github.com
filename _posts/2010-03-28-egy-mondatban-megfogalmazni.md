Van egy szerzô, akinek mindenki ráismer a stílusára.  
El se kell olvasni, amit írt.  
Elég ránézni.  
Úgy néz ki, mintha csak a lényegrôl írna.  
Nem beszél mellé.  
Minden egyes mondata az igazságot hordozza.  
Így is kell olvasni: mondatonként.  
Elolvasod egy mondatát, és elgondolkodsz rajta.  
Elgondolkodtat.  
Kíváncsi volnék, az életben hogyan beszél?  
Vajon ott is szünetet tart minden mondat után?  
Hogyan kér húsz deka felvágottat a boltban?  
És még tizenöt dekát abból a füstölt sajtból.  
Nyugodt ember lehet, nem siet sehová.  
Az olvasóit sem hagyja sietni.  
Ki lehet az?  
Az írása hasonlít
Majakovszkij verseihez

de nem ô az.

Hanem Müller Péter.  
A Mester.  
Aki olyan otthonosan mozog a spirituális világban, mint én a
Teréz-körúton.  
Akinek a legkevesebbet kell írnia ahhoz, hogy megteljen egy
oldal.  
Kevés szóval is sokat mond.  
Sôt.  
Egy idôben idegesített.  
Aztán eszembe jutott, hogy kipróbálom, milyen így írni.  
Kiteszem a pontot, és elgondolkodom.  
Hogyan folytassam?  
Ez ad egy ritmust a gondolkodásnak.  
Nem hagy elôreszaladni.  
Arra kényszerít, hogy egyszerre egyetlen dolgon gondolkodjak.  
A következô mondaton.  
Kizárja a bonyolultabb gondolatokat.  
Amit nem lehet egy mondatban megfogalmazni, arról hallgatni kell.  
Kötöttségekkel írni.  
Például nem prózában írni, hanem hexameterben, mint Devecseri
Gábor.  
Aztán lemenni a boltba és a pultnál
kérni.*Kérek tíz deka sonkát és ugyanannyi szalámit.*Hexameterben.  
A kötöttség szabadságot ad.  
Ha meg van kötve a lábam, kénytelen vagyok lassabban mozogni.  
Ha lassabban mozgok, jobban figyelek a lépéseimre.  
Észreveszem a göröngyöket a talajon.  
Meghallom a lánc csörgését és meghallom a madarak énekét.  
Ez a jelenlét.  
Itt be is fejezhetném.  
Kimondtam egy nagy igazságot.  
De: a nagy igazságok unalmasak.  
Mindenkihez szólnak, ezért senkihez.  
Én a saját kicsi igazságomat keresem.  
Amivel más nem tud mit kezdeni.  
Amit leírok, és utána felkiáltok: nahát, hogy erre nem gondoltam
eddig!  
Amitôl kicsit megváltozik az életem.  
Ahogy egy csokor nárcisz az asztalon megváltoztatja a szobát.  
Nem a lakást akarom elcserélni, nem is a szobát kifesteni.  
Csak egyetlen csokor virágot.  
Vagy még annál is kevesebbet, kivinni a tányért a mosogatóba.  
Más talán észre sem veszi a változást.  
Én sem veszem észre, ha sietek.  
Lelassulni.  
Hármas sebességbôl kettesbe váltani.  
Minden egyes mondatra odafigyelni.  
Kitenni a pontot és elgondolkodni.  
Aztán ha kész a szöveg, újraolvasni.  
A pontokat vesszôre cserélni.  
Ez idegesít Müller Péternél, hogy a végén nem cseréli ki a
pontokat.  
Én sem fogom.  
Ez az igazság.


